<!DOCTYPE html>
<html lang="nl">
	
	<head>
		<meta charset="utf-8">
		<meta name="viewport" content="width=device-width, initial-scale=1">
		
		<title>Camelot komt over de brug met servicekosten</title>
		
		<meta name="robots" content="noindex">
	</head>

	<body>
	
		<article>
		
			<h2>Camelot komt over de brug met servicekosten</h2>

			<p>Bron: https://www.vastgoedmarkt.nl/woningen/nieuws/2020/11/te-hoge-huur-loopt-flink-in-de-papieren-voor-patrizia-en-camelot-101158613</p>

			<p>Datum: 23 juni 2020</p>

			<p>Leegstandsbeheerder Camelot betaalt per huurder van een pand in Amsterdam honderden euro's aan ten onrechte in rekening gebrachte servicekosten terug. Voor platform !Woon is de kous daarmee nog niet af. </p>

			<p>Camelot bakkeleit al jaren met haar huurders in het pand aan de Rijswijkstraat over de servicekosten. Het leidde tot een aantal procedures bij de Huurcommissie die door de leegstandsbeheerder werden verloren. Na overleg tussen de eigenaar, Camelot en !Woon is er nu een correctie van de afrekening voor alle huurders in het pand over 2018 overeengekomen. De bewoners krijgen ieder 500 euro terug.</p>

			<h2>Andere panden</h2>

			<p>!Woon spreekt van een mooi resultaat voor honderden bewoners. Toch resteert er volgens het platform een probleem. Camelot wil dezelfde correctie namelijk niet toepassen over het jaar 2017 en ook niet bij andere panden. Daarom gaat nu weer een grote groep huurders uit de Rijswijkstraat en de Slotermeerlaan in Amsterdam naar de Huurcommissie, met hulp van !Woon. ‘Huurders elders in Nederland raden we aan goed naar de afrekening servicekosten te kijken’, aldus Gert Jan Bakker, consulent Meldpunt Ongewenst Verhuurgedrag bij !Woon. Volgens hem gaat het uiteindelijk om tonnen ten onrechte in rekening gebrache servicekosten. Aankaarten van de afrekening 2017 kan tot uiterlijk 30 juni aanstaande.</p>

			<h2>Inlogkosten website</h2>

			<p>Het is niet de eerste keer dat Camelot op de vingers wordt getikt voor te hoge kosten. <a href="http://deeplink.rechtspraak.nl/uitspraak?id=ECLI:NL:RBAMS:2019:4205">Vorig jaar oordeelde de rechter</a> dat de leegstandbeheerder ten onrechte meer dan 200 euro in rekening bracht als inlogkosten voor MyCastle, de website voor huurders van Camelot.</p>

		</article>

	</body>

</html>
